

LEHENENGO EKITALDIA

LEHENENGO ESZENA
(Eszenan: Antonio, Salarino eta Salanio)
ANTONIO: Ez dakit zergatik nagoen triste. Zuek ere nabaritu duzue, ezta? Baina ezin dut esan noiz hasi zen, ezta zergatik. Tristezia honek burua nahastu dit eta ez dut nire burua ezagutzen.
SALARINO: Beharbada zure burua itsasoan dago, zure ontziekin. Zure ontziak, haizez beteriko bela handiekin, beste merkatarien ontzi txikien gainetik igarotzen dira, haiek agurtzen dituzten bitartean.
SALANIO: Nik nire diru guztia itsasora bidaliko banu, ni ere larrituta egongo nintzateke beti. Egun osoa haizea nondik datorren ikusten pasatuko nuke, mapetan portuak eta harriak begiratzen... Edozein gauza txarra gertatzeagatik kezkatuko nintzateke.
SALARINO: Zopari putz egiterakoan ere, beldur izango nintzateke haizeak nire ontzia eraman dezakeelako. Erlojuaren hareak ikustean, itsasoko hondarretan trabatuta gelditzea pentsatuko nuke. Mezetan, elizaren arkuak ikustean, itsasoko harri arriskutsuak bezala ikusiko nituzke. Pentsa: nire espezia gozoak eta seta finak galduko lirateke olatu artean! Nola ez zara egongo triste?
ANTONIO: Ez, ez da hori. Zorionez, nire diru guztia ez dago ontzi bakar batean, eta urteko irabaziak ez dira salmenta bakar batean oinarritzen. Nire kezka ez da horregatik.
SALANIO: Orduan... maiteminduta zaude!
ANTONIO: Ez horixe!
SALANIO (barrez): Aizu, ez dirudizu maiteminduta. Orduan triste zaude, ez zaudelako pozik! Edo pozik egon zintezke, ez zaudelako triste! Natura jostalari aritu zen gu sortzean. Badira musika entzutean barrez lehertzen direnak, eta beste batzuk beti serio daudenak, txiste barregarri-barregarriena entzun arren.
(Agertzen dira Basanio, Lorenzo eta Graziano)
SALANIO: Hementxe datoz zure lagunak: Basanio, Graziano eta Lorenzo. Hauek bai konpainia ona!
SALARINO: Nik ere ez dut joan nahi, baina lagun hauek zurekin geldituko direnez, lasai noa.
ANTONIO: Asko maite zaituztet. Baina, bazoazte ni baino garrantzitsua den zerbaitengatik?
SALARINO: Agur, lagunak!
BASANIO: Zuek beti humore txarrez egongo zarete? Ozpinduta zaudete aspaldian. Zergatik? 
SALARINO: Agur! Laster ikusiko dugu elkar.
(Salarino eta Salanio irteten dira eszenatokitik)
LORENZO: Basanio, Antonio zurekin uzten dugu. Gogoratu bazkariko hitzordua!
BASANIO: Noski! Han izango naiz.
GRAZIANO: Zer begi triste horiek, Antonio? Munduko kezkak jota zaude beti. Horrela ez duzu sekula poza topatuko. Aldaketa txar bat ikusten dizut.
ANTONIO: Mundua antzerki bat dela iruditzen zait, eta niri egokitu zait rol tristea.
GRAZIANO: Niri, ordea, zoroarena! Barreak eta poza nahi ditut, ez negar eta goibelak. Zergatik egon gizon bat, odola zainetan dabilkiona, bere aitonaren marmolezko estatua bezala geldi-geldi?
ANTONIO: Graziano…
GRAZIANO: Ez, entzun! Badira beti serio egoten direnak, hitzik esan gabe, jendeak uste dezan oso jakintsuak direla. Baina ahoa zabaltzen badute… agian tontotzat hartuko genituzke! Ez saiatu horrela ospetsu izaten. Beste egun batean gehiago esango dizut. Goazen, Lorenzo!
LORENZO: Bazkarian ikusiko dugu elkar. Ni mutu eta jakintsu, Grazianok ez dit hitz egiten uzten ere!
GRAZIANO: Ni ondoan edukita, ahaztuko duzu zure ahotsaren soinua!
ANTONIO: Hitzontzi bat bihurtuko naiz, zuretzat!
GRAZIANO: Hori bai! Isiltasuna bakarrik egokia da emakume menderaezinentzat!
(Irteten dira Graziano eta Lorenzo)
ANTONIO: Zorakeria hutsa!
BASANIO: Graziano baino zoroagoa ez dago Veneziako kaleetan. Bere hizketan bi gari ale aurki daitezke dira lazto piloaren artean... baina aurkitzeko lan handia egin behar da! Zentzuzko ezer gutxi bere berbaldian.
ANTONIO: Orain esan iezadazu: nor da hainbeste maite duzun dama, zure bihotza lapurtu egin duena? 
BASANIO: Badakizu nire dirua nola gastatu dudan: festa, arropa eta luxuan. Orain, lagun, nire zorretatik atera nahi dut duintasunez. Zuk asko lagundu didazu, bai dirutan eta bai adiskidetasunean. Orain, nire plana kontatuko dizut.
ANTONIO: Esan, mesedez. Badakit zure asmoak onak izango direla. Prest nago dena emateko: nire dirua, nire laguntza, nire burua!
BASANIO: Txikitan, galdu nuen gezi bat. Aurkitu nahian, beste gezi bat bota nuen toki berean. Batzuetan, bien bila joanda, biak topatzen nituen. Orain, zurekin zorretan nago dirua utzi zenidalako. Baina bigarren prestamu bat ematen badidazu... agian biak berreskuratuko ditut.
ANTONIO: Ez duzu azalpen gehiagorik behar, lagun. Badakit nola naizen zuretzat. Zer behar duzu? Zer egin dezaket zure alde?
BASANIO: Belmonten neska aberats eta eder bat bizi da: Porcia du izena. Ikasia, ona eta maitatzeko modukoa da. Nik uste dut maite nauela. Asko dira bere eskua eskatzera etortzen direnak... baina nik ere saiatu nahi dut. Ez badut laguntzarik, ezin izango dut besteekin lehiatu.
ANTONIO: Nire diru guztia itsasoan dago une honetan. Momentuz ez daukat dirurik… baina nire izena erabil dezakezu merkatarien artean negozioak egiteko. Zure maitearengana iristeko, ahal dudan guztia egingo dut!

BIGARREN ESZENA
(Eszenan: PORCIA eta NERISA)
PORCIA: Ai, Nerisa! Nire gorputz txiki hau nekatu da jada mundu zabal honekin.
NERISA: Ez kezkatu horrenbeste, Porcia. Zu ondo bizi zara. Eta gauza gehiegi edukitzeak ere nekatzen du. Onena da neurriz edukitzea, ez asko, ezta gutxi ere. Gauza gehiegi izateak problemak ekartzen ditu. Baina lasai, zu ondo zaude!
PORCIA: Aholku onak ematen dituzu! Gustuko dut zu entzutea.
NERISA: Baina entzutea ez da nahikoa, aholkuak ere jarraitu egin behar dira!
PORCIA: Arrazoia duzu! gauzak esatea erraza da... egitea ez horrenbeste! Hori beteko bagenu, baselizak katedrala bihurtuko lirateke! Nire buruak badaki zer den zuzena, baina bihotzak... beti beste bidetik joan nahi! Eta horrela jarraitzen badut, inoiz ez naiz ezkonduko! Ez dut aukeratzeko askatasunik. Nire aita hilda dagoen arren, berak agindutako jokoarekin jarraitu behar dut.
NERISA: Zure aita oso jakintsua zen, eta nik uste dut asmatu zuela joko honekin. Urrezko, zilarrezko eta berunezko hiru kutxa daude. Norbaitek zu aukeratu nahi badu, kutxa zuzena asmatu behar du. Eta benetan maite zaituenak bakarrik asmatu ahal izango du.
PORCIA: Baina, ai, Nerisa... Etorri diren printze hauek guztiak ez zaizkit batere gustatzen! Hasi zerrenda!
NERISA: Ados! Lehenengoa: Napoli aldeko printzea.
PORCIA: Ez du beste gairik: beti bere zaldiari buruz hitz egiten du! Eta harro dago herrak bera jartzen dizkiolako! Ez dakit… agian bere ama perratzaile batekin maitemindu zen!
NERISA: Eta hurrengoa: Palatinoko kondea.
PORCIA: Betiko aurpegi serioa dauka! Inoiz ez du barre egiten! Txisterik barregarrienak ere ez diote grazia egiten. Gaztetan horrela bada... zahartzaroan filosofia liburu bihurtuko da!
NERISA: Eta frantziarra, Le Bon jauna?
PORCIA: Ai, hori… ez dakit nondik hasi! Zaldi saltaria bezalakoa da, ez daki geldirik egoten eta gainera bere itzalarekin ere haserretzen da! Ez nuke senar bakarra izango… baizik eta hogei batera! Ezingo nuke maitatu.
NERISA: Eta Ingalaterrako Falconbridge?
PORCIA: Ez dugu elkar ulertzen! Ez daki italieraz hitz egiten, eta nik ez dakit ingelesez! Itxuraz ez dago txarto, baina hitzik gabe... estatua bat dirudi! Eta nola janzten den! Italiako alkondarak, frantziako galtzak, alemaniako txapela. Zelako nahaspila!
NERISA: Eta Eskoziako lord hura?
PORCIA: Ondo gogoratzen dut: Falconbridgek zaplasteko bat eman zion, eta Le Bon frantsesak ondoren beste bat.
NERISA: Eta alemaniar gaztea? Dukearen iloba?
PORCIA: Goizean gosaldu aurretik oso arraroa da, eta edaten hasten denean... oraindik okerrago! Ez da batere egokia! Ez dut senartzat izan nahi!
NERISA: Baina… kutxa zuzena hautatzen badu, ezkondu beharko zinateke, zure aitaren nahia betetzeko.
PORCIA: Lasai! Bere kutxan ardo kopa bat sartuko dugu, eta ziur nago ardoa nirekin ezkontzea baino nahiago duela! Berarekin ezkontzea akabua litzateke!
NERISA: Lasai egon, andrea. Senargairik ez da geratzen: denek esan dute ez dutela kutxa-jokoan parte hartuko. Etxera itzuliko dira!
PORCIA: Hobe horrela! Ez dago horien artean bat bera ere gustuko dudanik. Bidaia ona izan dezatela!
NERISA: Gogoratzen al zara zure aita bizi zenean hona etorri zen veneziar gazteaz? Montferratoko markesarekin etorri zena.
PORCIA: Bai, Basanio zuen izena, ezta?
NERISA: Hori da! Eta nik uste dut emakume batek ezin duela lagun hoberik aurkitu!
PORCIA: Ados nago zurekin. Asko gogoratzen dut Basanio... eta zinez merezi zuen zure arreta guztia!
(Agertzen da zerbitzari bat)
ZERBITZARIA: Andrea, lau printzeek agur esatera datoz. Eta... albiste bat! Marruekoseko printzea bidean da. Gaur gauean iritsiko da!
PORCIA: Ai ene! Berria... espero dut hau aurrekoak baino hobea izatea. Baina... aurpegia beldurgarria badu, nahiz eta bihotz ona eduki, ez dut berarekin ezkondu nahi izango! Nerisa, goazen. Eta zu, gidatu gaitzazu (zerbitzariari). Senargai batek atea ixten duenean... beste batek jotzen du!





HIRUGARREN ESZENA
Veneziako plaza batean
(Eszenan: Basanio eta Shylock)
SHYLOCK: Hiru mila dukat? Ondo dago.
BASANIO: Bai, hiru hilabetetarako.
SHYLOCK: Hiru hilabete... Ados.
BASANIO: Antoniok jarriko du bermea.
SHYLOCK: Antonio? Bermea? Ongi da.
BASANIO: Eman ahal didazu diru hori? Azkar behar dut erantzuna.
SHYLOCK: Hiru mila dukat, hiru hilabete, Antonio... Hmm...
BASANIO: Zer diozu?
SHYLOCK: Antonio? Bai, hori gizon zintzoa da...
BASANIO: Baina... zalantzarik daukazu?
SHYLOCK: Ez, ez dut ezer txarrik esan nahi! Baina kontua da... bere diru asko ontzietan dauka. Bat Tripolira bidali du, beste bat Indiara, beste bat Mexikora, eta bat Ingalaterrara! Bere dirua mundu guztian zehar dabil! Eta ontziak... bada, egurrezkoak dira! Eta marinelak... gizakiak! Eta ez ahaztu: badaude piratak, haize bortitzak, harriak... Baina, tira, esaten dut: Antonio zintzoa da. Agian bai, emango dizuet dirua.
BASANIO: Bai, eman lasai. Fidagarriak gara.
SHYLOCK: Hm... pentsatu behar dut. Antoniorekin hitz egin ahal dut?
BASANIO: Etorri gurekin bazkaltzera!
SHYLOCK: Bazkaltzera? Ez, eskerrik asko. Judutarra naiz eta Nazareteko Jesus ez dut gustuko. Ez dut kristauekin jan nahi. Bai, negozioak egin ditzaket zuekin, baina jatea eta otoitz egitea... ez.
(Agertzen da Antonio)
BASANIO: Hara! Hementxe dator Antonio!
SHYLOCK : (isilean) Hori bera! Oso gutxi gustatzen zait. Kristaua da, eta gainera... ez du dirua interesarekin uzten! Nire negozioei kalte egiten dizkio! Beti esaten du nire lana «zakarra» dela. Ahal dudanean, mendekua hartuko diot!
BASANIO: Shylock! Entzuten duzu?
SHYLOCK: Bai, bai. Pentsatzen ari nintzen... egia esan, ez daukat diru guztia hemen. Baina ez kezkatu: nire lagun judu batek, Tubalek, emango dit. Zenbat hilabetetarako zen?
ANTONIO: Hiru hilabetetarako da. Basaniok esan dizu?
SHYLOCK: Bai, esan dit. Hiru mila dukat, hiru hilabetetarako. Aizu, zuk ez zenuen esan inoiz ez zenuela interesarekin ematen?
ANTONIO: Hala da. Ez dut interesik kobratzen.
SHYLOCK: Eta, hala ere, dirua nahi duzu... Beno, zerbait esango dizut. Bibliako Jakob ezagutzen duzu ezta? Ba Jakob aberats bihurtu zen maltzur bezain azkarra zelako. Labanekin adostu zuen orbanduta jaiotzen ziren bildotsak bereak izateko, soldata gisa. Artzain maltzurrak adar batzuk ipini zituen ardien aurrean ernaltzen ari zirenean eta erditze garaian asko jaio ziren orbanduta. Hura izan zen bere etekina, lukurua. Eta jainkoa pozik horrekin.  
ANTONIO: Zure kontu horrek ez du zerikusirik! Ez da bidezkoa zure tratua bibliako istorioekin justifikatzea!
SHYLOCK: Ez dakit ba... baina diruak ere dirudi ugaltzen dela!
ANTONIO: (Basaniori) Adi! Gaiztoenek ere hitz politak erabiltzen dituzte beren maltzurkeriak ezkutatzeko.
SHYLOCK: Ados. Hiru mila dukat. Eta badut proposamen berezi bat.
ANTONIO: Zer proposamen?
SHYLOCK: Sinatuko dugu papera. Eta, epean ez badidazu ordaintzen... zure gorputzetik hartu ahal izango dut kilo erdi haragi. Nire gustuko lekutik!
ANTONIO : (barrez) Ez dago arazorik! Sinatuko dut. Azkenean judu eskuzabal bat ezagutuko dut!
BASANIO: Ez, Antonio! Ez sinatu hori niregatik! Hori arriskutsua da!
ANTONIO: Ez kezkatu! Nire ontziak laster itzuliko dira, eta dena ordainduko dut garaiz.
SHYLOCK : (zeruari begira) Ai, Abraham aita! Kristau hauek uste dute judutarrak maltzurrak garela. Zuk badakizu gizakien haragia ez duela ezertarako balio. Tratu hau bakarrik egiten dut bere onarpena lortzeko. Ondo iruditzen bazaizu, ondo. Baina, txarto iruditzen bazaizu, ez zigortu mesedez, beti zure lagun ona izan naiz. 
ANTONIO: Ados, onartzen dut. Egin dezagun.
SHYLOCK: Goazen notarioaren etxera sinatzera. Ni diruaren bila joango naiz, eta laster itzuliko naiz zuekin.
(Irten da Shylock)
ANTONIO: Joan bedi bakean! Judu honek kristaua bihurtuko dela ematen du! Zer eskuzabaltasun!
BASANIO: Ez dakit... oso gozo hitz egin du, baina ez dit konfiantza ematen...
ANTONIO: Lasai! Oraindik epea dugu. Nire ontziak laster itzuliko dira. Dena ondo joango da!

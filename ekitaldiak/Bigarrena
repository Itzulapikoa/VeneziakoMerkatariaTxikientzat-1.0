BIGARREN EKITALDIA
LEHENENGO ESZENA 
Porciaren jauregiko areto batean (Belmonten)

(Eszenan: Marruekoseko Printzea eta bere laguntzaileak, PORCIA, NERISA eta zerbitzariak)

MARRUEKOSEKO PRINTZEA: Ez zaitez harritu, ederra Porcia, nire azal ilunarekin. Eguzkiaren azpian jaio nintzen, eta horregatik dut kolore hau. Baina etor dadila Iparraldeko mutiko zuri-zuri bat eta... zabal ditzagun bion besoak: ikus dezagun nor duen odol gorrien!
Nire aurpegia ikustean, ausartenak ere beldurtu izan dira! Eta nire herrialdeko neskek... maite izan naute, eta niri begira geratu! Zuretzat, andrea, prest nago nire itxura aldatzeko ere.
PORCIA: Ez dut nik aukeratzeko askatasunik. Gustuko dudana ezin dut aukeratu... Nire aitak ezarri zidan lege bat, eta horri jarraitu behar diot. Hiru kutxaren jokoa da: norbaitek zuzen aukeratzen badu... harekin ezkonduko naiz.
Baina egia esan, printze jauna, zure balioa beste edozein bezain handia da niretzat.
MARRUEKOSEKO PRINTZEA: Eskerrik asko, Porcia! Prest nago kutxak ikusteko eta nire zortea probatzeko. Nire ezpatarekin borrokatu dut Persiako printzearekin, Turkiako armadekin... eta irabazi egin dut! Eta orain... zure maitasuna lortzeko, beldurrik ez dut!
Baina batzuetan, ausartena ez da irabazten duena... eta litekeena da beste norbaitek, agian ez hain merezitakoak, irabaztea.
PORCIA: Hori da joko honen zati bat. Edo sartzen zara jokoan eta zure zortea probatzen duzu, edo bertan behera uzten duzu. Baina gauza bat agindu behar duzu: zure kutxa aukeraketa gaizki egiten baduzu, ezingo zara inoiz beste inorekin ezkondu.
MARRUEKOSEKO PRINTZEA: Ados! Hori ere zin egiten dut. Probatu nahi dut!
PORCIA: Orain goazen elizara, eta ondoren ospakizunera. Eta gero... kutxen proba egingo duzu.
MARRUEKOSEKO PRINTZEA: Zer ekarriko dit zorteak? Zorion betea... ala bihotz tristura?

BIGARREN ESZENA 
Veneziako kale batean
(Eszenan: LANZAROTE GOBBO, gero bere aita, eta gero BASANIO, LEONARDO, GRAZIANO eta beste batzuk)
LANZAROTE (bere artean, zalantzan): Ihes egin behar dut nire nagusiarengandik... baina kontzientziak dio: «Ez, Lanzarote, ez egin!» Eta orduan, deabru txiki bat agertzen zait barrutik eta dio: «Egin ezazu, ihes egin, lasterka!» Eta berriro kontzientzia: «Ez, ez duzu egin behar.»
Ai ene! Biek dituzte arrazoiak! Baina nire nagusia judua da... eta oso gaizki tratatzen nau! Ez nau elikatzen, ez nau maite... Deabruaren ahotsa entzungo dut oraingoan: «Korrika, Lanzarote!»  ¡Ihes egingo dut!
(Agertzen da GOBBO, bere aita zaharra)
GOBBO: Mesedez, jaun txit agurgarria, nola irits daiteke juduaren etxera?
LANZAROTE : (barrez) Hara! Nire aita da! Baina ez nau ezagutzen, itsu samarra baita! Bromatxo bat egingo diot.
GOBBO: Non dago juduaren etxea?
LANZAROTE: Joan ezkerrera, gero eskuinera, gero buelta bat hartu, kale estu bat... eta hor nonbait egongo da!
GOBBO: Ba, mila esker... Ea aurkitzen dudan... Eta badakizu bertan bizi den Lanzarote izeneko mutil bat?
LANZAROTE: Lanzarote? Bai noski! Gazte eder bat, altu eta jantzia!
GOBBO: Ez, ez! Hori ez da. Nire semea da: Lanzarote. Txikia zen, umila, baina oso jatorra!
LANZAROTE: A... bai! Orain gogoratzen naiz! Ai, zoritxarrez, esan behar dizut... hil egin dela.
GOBBO : (beldurtuta) Zer? Nire semea? Ai, ene bihotza!
LANZAROTE: Aita! Ez didazu aurpegia ezagutzen? Ni naiz, zure semea: Lanzarote!
GOBBO : (tentel) Ni ez... ez zaitut ezagutzen. Begiek ez didate ondo funtzionatzen...
LANZAROTE: Ni naiz, aita! Ni! Zure semea, Margarita andrearen semea!
GOBBO: Aiba! Orain bai! Margarita da zure ama! Eta orain begiratzen zaitut... bai, zarenaren zantzua duzu! Zelan pasatzen duzu zure nagusiarekin? Opari bat ekarri diot.
LANZAROTE: Eta badakizu zer? Ez dut gehiago juduarekin egon nahi. Gosea pasatzen dut berarekin! Zure oparitxoa hobeto Basaniori ematen badiogu, eta saiatuko naiz bere zerbitzari bihurtzen. Basanio eskuzabala da eta berarekin zoriontsua izango nintzateke. Begira, hemen dator Basanio bera!
(Agertzen dira BASANIO eta bere zerbitzariak)
BASANIO: Denok prest egon! Afaria bostetarako! Gutunak eraman, jantziak prestatu! Grazianori esan nire etxera etortzeko!
LANZAROTE: Aita, goazen harengana!
GOBBO: Arratsalde on, jauna!
BASANIO: Egun on! Zer nahi duzue?
GOBBO: Hona hemen nire semea gaixoa?
LANZAROTE: Ez, jauna! Ez naiz gaixo bat, judutar baten zerbitzaria baizik. Baina...Basanio jauna, zure zerbitzaria izan nahiko nuke!
GOBBO: Aitortu behar dut: nire semea eta judutar hori ez dira ongi moldatzen. Zurekin hobeto egongo da.
LANZAROTE: Zure zerbitzaria izan nahi dut, jauna!
GOBBO: Hori da kontua!
BASANIO: Ez dago arazorik. Ezagutzen zaitut. Shylockek zutaz hitz egin dit. Nahi baduzu... ongi etorri nire zerbitzura! Baina jakin ezazu: judua diruduna da... ni, ordea, ez naiz aberatsa.
LANZAROTE: Judutarrak dirua dauka... baina ez Jainkoaren grazia! Zurekin egotea pozgarria izango da!
BASANIO : (barrez) Ongi esana! (bere zerbitzariei) Ekarri mutil honi jantzi berri bat. Merezi du eta!
LANZAROTE: Goazen, aita! Eta esan dezatela gero ez dudala zorte ona! Begira nire eskua! Lerro guztiek esaten didate ezkonduko naizela! Eta gainera, hiru aldiz igerian hondoratzetik libratuko naiz, eta ohean burua apurtzeko zorian egongo naiz... baina salbatuko naiz! Fortuna nire laguna da!
(Irteten dira Lanzarote eta Gobbo pozik)
BASANIO (Leonardori): Ez ahaztu aginduak! Erosi esan dizudana, eta antolatu afaria. Laster izango dugu festa!
LEONARDO: Bai jauna, dena prest izango dut.
(Agertzen da GRAZIANO)
GRAZIANO: Leonardo! Non dago zure nagusia?
LEONARDO: Han duzu, zain.
GRAZIANO: Basanio jauna!
BASANIO: Zer nahi duzu, Graziano?
GRAZIANO: Zurekin joan nahi dut Belmontera!
BASANIO: Ados... baina zintzo portatuko zara? Batzuetan oso zoroa zara: denei barre, irri eta txiste! Eta jende guztiak ez du hori ondo hartzen. Ez dezazun belztu nire itxaropena.
GRAZIANO: Bai, bai! Portatuko naiz zuzen: otoitz liburu bat eramango dut, "Amen" gozo-gozo esango dut, eta negar egingo dut... zure amonari gustatuko litzaiokeen bezala!
BASANIO: Ikusiko dugu...
GRAZIANO: Baina gaur gaueko festa... hori ez da kontuan hartzen, ados?
BASANIO: (barrez) Gaur bai, lasai, egin nahi duzuna eta ondo pasa!  Agur, lagun!
GRAZIANO: Lorenzo eta beste lagun batzuen bila noa. Afarian ikusiko dugu elkar!

HIRUGARREN ESZENA 
Shylocken etxean, gelaren barruan
(Eszenan: JESSICA eta LANZAROTE)
JESSICA: Penatuta nago, Lanzarote. Zu alde egiten duzunez, etxe hau infernu bihurtuko da berriro! Zure txantxekin behintzat, alaitasuna ematen zenion etxeari.
Hara, hartu dukatu bat eta entzun adi: Gaur gauean, nire aita, Shylock zure jaun berriarekin afaltzera joango da, eta zuk aukera izango duzu... Lorenzo ikusteko. Eman iezaiozu gutun hau sekretuan. Adio. Ez dut nahi nire aitak ikus gaitzan.
LANZAROTE (begiak bustita): Adio... Mingaina isilik daukat... baina nire malkoek dena esaten dute. Adio, neska ederra. Judua zara, baina bihotzez xamurra. Ai ai! Ez ote du kristau on batek bere burua galduko zugatik... Adio! Joan behar dut, bestela negarrez lehertuko naiz!
JESSICA: Bide on, lagun Lanzarote!
(Irteten da Lanzarote)
JESSICA (bakarrizketa): Ai, zer krimen egin ote dut nik? Lotsa ematen dit nire aita izatea. Odolean badut haren partea, baina ez sinesmenetan ez jokabidean ez dut zer ikusirik harekin. Lorenzo, fida zaitez. Nik zurekin ihes egingo dut eta... kristau bihurtuko naiz. Zure emazte maitekorra izango naiz!


LAUGARREN  ESZENA 
Veneziako kale batean
(Eszenan: GRAZIANO, LORENZO, SALARINO eta SALANIO)
LORENZO: Plan hau ona izango da: afariaren erdian joango gara, isil-isilik. Nire etxean mozorrotuko gara, eta gero bueltatuko gara oharkabean!
GRAZIANO: Ez dugu ondo prestatu dena, ezta?
SALARINO: Ez daukagu aizkorarik prest!
SALANIO: Horrela bada, hobe ez egitea.
LORENZO: Lasai! Orain hirurak dira. Seiak arte denbora asko daukagu!
(Agertzen da LANZAROTE)
LORENZO: Zer berri, Lanzarote?
LANZAROTE: Gutun hau daukat. Berak esango dizu.
LORENZO: (irribarretsu) Ezagutzen dut letra... eta idatzi duen esku zuria... Nire zoriona bertan dago idatzita!
GRAZIANO: Maitasunezko gutun bat, dudarik gabe!
LANZAROTE: Bale, ba... joango naiz, zure baimenarekin.
LORENZO: Nora?
LANZAROTE: Shylock, nire nagusi zaharra, afaltzen gonbidatzera noa, nire nagusi berriak bidali nau!
LORENZO: Itxaron! Hara, hartu hau: esan Jessicari, isilpean, ez dudala huts egingo. Gaur gauean ikusiko dut.
(Irteten da Lanzarote)
LORENZO: Lagunok! Gaur gaueko planerako, mozorrotu behar dugu. Nirea prest daukat, tortxa eusten duen morroia izango naiz.
SALARINO: Nik neurea bilatuko dut.
SALANIO: Nik ere bai!
LORENZO: Bil gaitezen Grazianoren etxean ordubete barru.
SALARINO: Ados!
(Irteten dira Salarino eta Salanio)
GRAZIANO: Aizu... egia esan, gutun hori... Jessicaren eskuetatik dator, ezta?
LORENZO: Bai, ezin dizut gehiago ezkutatu. Hark idatzi du. Gutunean dio ihes egiteko prest dagoela: morroiz mozorrotuko da, eta nirekin alde egingo du. Urrea eta bitxiak prest ditu.
Ez dut uste Shylock bezalako aita gaizto batek alabaren edertasuna merezi duenik. Jessica, zoragarria eta bihotz onekoa, baina oso zoritxarrekoa da aitaren erruz.
Goazen! Gutuna irakurriko dizut bidean!
BOSGARREN ESZENA
Shylocken etxearen aurrealdean, Veneziako kale batean
(Eszenan: SHYLOCK eta LANZAROTE, gero JESSICA)
SHYLOCK: Laster ikusiko duzu, Lanzarote, zein ezberdin den Basanio kristaua eta ni, judua. Haren etxean ez duzu horrenbeste jango, ezta arropa berririk jasoko hilero-hilero!
—Jessica! Jessica! Non zaude, alaba? Hara! Ez da entzuten! Jessica! Zer esan behar dizut zure arreta pizteko?
LANZAROTE: Jessica andrea! Atera zaitez!
SHYLOCK: Nor zara zu aginduak emateko?
LANZAROTE (lasai): Beti esaten zenidan ez nuela ezer egiten agindu gabe… ba orain zuk agindu baino lehen aurreratu naiz!
(Agertzen da JESSICA)
JESSICA: Aita, deitu nauzu? Zer nahi duzu?
SHYLOCK: Alaba, gaur kanpoan afaltzera noa. Hementxe dituzu etxeko giltzak. Ez dakit zergatik noan, han ez banaute benetan maite. Seguru nago interes hutsagatik gonbidatu nautela. Baina tira… joango naiz. Kristauen aurka sentitzen dudan gorrotoagatik bakarrik bada ere! Zure ardura izango da etxea ondo zaintzea. Ez dakit zerbait txarra gertatuko den... amets arraro bat izan dut bart: urrez betetako zorroekin amestu dut !
LANZAROTE :(irrifartsu) Ez hutsik egin, jauna! Basanio zure zain dago!
SHYLOCK: Eta nik ere badut zer esateko Basaniori...
LANZAROTE: Eta badirudi... ez dut ziurtasun osoz esango, baina baliteke... gaur maskaraz jantzitako desfilea ikustea!
SHYLOCK: (haserre samar) Maskaradak? Adi, Jessica! Itxi etxeko ate guztiak ondo-ondo, eta entzuten baduzu dantzarik edo musikarik, ez begiratu leihotik, ez atera burua kalera!
Kristauen festa zoro horiek ez ditut batere gustuko. Etxeko leiho guztiak itxi! Ez dut nahi soinu txiki bat ere sartzea!
JESSICA: Ados, aita.
SHYLOCK: Ez dut zarata, festa edo zentzugabekeriarik nahi. Aizu, Lanzarote, zoaz aurretik eta esan natorrela.
LANZAROTE: Horrela egingo dut! (Isilean Jessicari) Ez ahaztu, andrea… begiratu leihotik! Kristau bat pasatuko da... zuk merezi duzun kristaua!
SHYLOCK: Zer xuxurlatu du horrek? 
JESSICA: “Agur” besterik ez.
SHYLOCK: Ez da guztiz gaiztoa... baina alferra eta tripazaina da! Egunak lo egiten pasatzen ditu!  Beste nagusi baten dirua xahutuko du, seguru! Baina zu, alaba, sartu etxera. Agian laster bueltazeko aukera izango dut. Gogoratu esan dizudana: ateak eta leihoak ondo itxi, eta ez ireki inori!
(Shylock badoa)
JESSICA: (bakarrizketa tristea) Nire patua oso txarra izan behar du… zure alaba izateari uzteko aukera ez badut aurkitzen. Nik aitarik gabe eta zu, Shylock alabarik gabe geratuko zara.
(Jessica irteten da)

SEIGARREN ESZENA 
Veneziako kale ilun batean, Shylocken etxearen ondoan
(Eszenan: GRAZIANO eta SALARINO, maskaradaz mozorrotuta)
GRAZIANO: Pareta honen itzalean itxarongo diogu Lorenzo lagunari. 
SALARINO: Ordua da jada... harritzen nau berandu etortzea.
GRAZIANO: Bai, maiteminduta daudenei beti iruditzen zaie denbora azkarrago pasatzen dela!
SALARINO: Bai eta bai! Venus jainkosaren usoak ere arinago hegan egiten du maitasun berria aurkitzera doanean, maitasun zaharrari egindako promesak betetzera baino.
GRAZIANO: Hori da! Hasierako momentuak dira zoriontsuenak. Hasieran dena da zoragarria, baina gero... lasaitasuna dator. Ontzi bat bezala: portutik harro ateratzen da, baina bueltan, txikituta dator.
(Agertzen da LORENZO)
SALARINO: Utz dezagun filosofo izateari! Hementxe dator Lorenzo!
LORENZO: Lagunok, barkatu atzerapena! Ez niri bota errurik. Nire ezkontza hau antolatzen ari naiz eta, egia esan, lapur bihurtu behar dut nire neska maitea eramateko! Egoera berdinean egon ezkero nire laguntza jasoko duzue. Hemen bizi da Shylock, nire aitaginarreba (Atea jotzen du.)
(JESSICA agertzen da, mozorrotuta, leihotik)
JESSICA: Zure ahotsa iruditzen zait... baina, ziurtatzeko, esan: nor zara?
LORENZO: Ni naiz, Lorenzo! Zure maitea!
JESSICA: Nire bihotzak dio zu zarela. Esadazu... norbaitek ba al daki zerbait gure maitasunaz?
LORENZO: Zure bihotza eta zerua dira gure sekretuen lekuko.
JESSICA: Hara! Kutxa hau hartu, gauza baliotsuak ditu barruan. Eskerrak gauak estaltzen nauen, ez nuke nahi nire mozorroa ikusterik... Lotsa ematen dit morroiz mozorrotuta nago eta! Baina maitasuna itsua da, eta maiteminduak batzuetan zoroak bezala jokatzen dugu!
LORENZO: Baina zu izango zara nire tortxa morroia! Zatoz azkar!
JESSICA: Itxaron, ateak itxiko ditut eta urre gehiago hartuko dut! Berehala noa!
(Irteten da barrura)
GRAZIANO: Bai ederra da! Ez dirudi judua!
LORENZO: Madarikatua ni, ez ba dut maitatzen. Ederra da, jakintsua eta zintzoa. Merezi du maitatua izatea, eta betiko maiteko dut.
(JESSICA agertzen da berriz)
LORENZO: Azkenik! Zatoz! Gure lagunak zain daude. Joan gaitezen!
(Irteten dira denak, GRAZIANO izan ezik)
(Agertzen da ANTONIO)
ANTONIO: Nor da hor?
GRAZIANO: Antonio jauna!
ANTONIO: Zeu bakarrik zaude? Non daude beste guztiak? Bederatziak jo dute jada! Ez da maskaradarik izango gaur: haizea gogor dabil eta Basaniok ontziratzeko aukera du! Hamar mezu baino gehiago bidali dizkizuet!
GRAZIANO: Beno, horrek poza ematen dit! Haize ona dabil... prest nago itsasoratzeko!



ZAZPIGARREN ESZENA 
Porciaren jauregian, Belmonte
(Eszenan: PORCIA eta MARRUEKOSEKO PRINTZEA. Kutxak gortinaz estalita daude.)
PORCIA: Atera ditzagun gortinak, eta ikus ditzala Printzeak kutxak. Hiru daude, eta berak bat hautatu behar du.
MARRUEKOSEKO PRINTZEA: (kutxei begira) Lehen kutxa hau urrezkoa da, eta honela dio:  «Ni hautatzen nauena, lortuko du denek desiratzen dutena.»
Bigarrena zilarrezkoa da, eta hauxe dio:  «Ni hautatzen nauena, bere ametsa beteko du.»
Hirugarrena berunezkoa da, eta idatzita dago:  «Ni hautatzen nauena, dena arriskatu beharko du.»
Eta orain… nola asmatu zein den egokia?
PORCIA: Nire erretratua kutxa bakar batean dago. Asmatzen baduzu... zure emazte bihurtuko naiz.
MARRUEKOSEKO PRINTZEA: Uff… pentsatzen hasiko naiz. Beruna… «Dena arriskatu behar da». Tira, ez dut arriskatuko guztia... berun triste honengatik!
Zilarra… «Lortuko du merezi duena». Hmm… Ba, ni printzea naiz! Aberatsa, indartsua eta eduki dut ausardia hona etortzeko! Agian merezi zaitut zu... baina agian ez naiz hain ona…
Eta urrea… «Lortuko du denek desiratzen dutena». Klaro! Denek zu nahi zaituzte, Porcia! Mundu osotik etortzen dira zugana! Hori izango da!
Urrezko kutxan egon behar du zure argazkiak! Urrea da ederrena, distiratsuena… Hori aukeratuko dut!
PORCIA: Tira, hemen duzu giltza. Ireki eta ikus ezazu zer dagoen barruan…
MARRUEKOSEKO PRINTZEA: (kutxa irekitzen du eta harrituta gelditzen da) Ai ene! Hemen ez dago zure argazkirik... baizik eta kalabera bat... eta honako paper hau:
 «Ez da urrea distiratzen duen dena. Kanpoko edertasunak askotan engainatu egiten du. Kutxa honek ez dizu irabaztekorik eman.»
Ai! Bai damututa nago! Nire itxaropen guztiak desegin dira. Ez dut hitzik ere… Adio, Porcia. Nire bihotza izoztu egin da.
(Joaten da triste eta isilik)
PORCIA: (isilean) Ai, zer poztasuna… Jainkoak nahi badu, besteek azal kolore berekoak badira gauza bera aukeratu dezatela!

ZORTZIGARREN ESZENA
Veneziako kale batean
(Eszenan: SALARINO eta SALANIO)
SALARINO: Basanio ontzian sartu da dagoeneko. Berarekin Graziano ere joan da... ez aldiz Lorenzo.
SALANIO: Shylockek  Duxari (Veneziako buruzagiari) kexa egin zion eta berarekin joan zen Basanioren ontzia miatzera.
SALARINO: Baina... berandu iritsi ziren! Ontzia jada itsasoratuta zegoen. Portuan zegoen jendeak esan zien Lorenzo eta Jessica gondola batean alde egiten ikusi zutela.
Antonio zin eginez esan zuen ez zirela Basanioren ontzira igo.
SALANIO: Ez dut sekula Shylock horren haserre ikusi! Oihuka zebilen kalean:  «Nire alaba! Nire dirua! Kristau batekin ihes egin du! Eta nire dirua! Nire bitxiak! Nire urrea! Nire guztia! Laguntza! Justizia!»
SALARINO: (barrezka) Eta kaleetako umeek... berari iseka eginez beren hitz berdinak oihukatuz: «Justizia! Nire dirua! Nire bitxiak! Nire alaba!» Ume guztiak haren atzetik korrika!
SALANIO : (kezkatuta) Ai ene Antonio! Ez badu hitzartutakoa betetzen, arazo larrian sartuko da!
SALARINO: Eta ez da erraza betetzea… Atzo frantses batek esan zidan ontzi bat hondoratu dela Frantzia eta Ingalaterraren arteko itsasartean. Eta nik pentsatu nuen: «Ez dadila Antoniorena izan, mesedez!» Bihotzez otoitz egin nuen horrela ez izateko.
SALANIO: Edozein modutan, hobe duzu berri hori Antonio berari kontatzea... baina poliki, ez dadila beldurtu.
SALARINO: Antonio oso bihotz onekoa da. Ezin dut ahaztu Basaniorekin agurtu zeneko unea. Basaniok esan zion: «Laster itzuliko naiz.» Eta Antoniok erantzun zion: «Ez, ez bueltatu presaka! Ez galdu zure negozioa nire erruagatik. Ez kezkatu juduari eman nion hitzarengatik. Zure helburua garrantzitsuagoa da: saiatu maitasunez eta adeitasunez Porciaren bihotza irabazten.»
Ia negarrez hasi zen. Aurpegia ezkutatu zuen, eskua eman zion Basaniori... eta agur esan zion betiko balitz bezala.
SALANIO: Antonio ez da beste inorentzat bizi… Lagunari bizia emango lioke. Goazen haren bila eta lagun diezaiogun. Badakit oso triste dagoela.
SALARINO: Goazen bai.

BEDERATZIGARREN ESZENA
Porcia jauregian, Belmonten
(Eszenan: NERISSA, CRIATU bat, PORCIA, ARAGOIKO PRINTZEA eta beste batzuk)
NERISSA : (zerbitzariari) Azkar, ireki gortinak! Aragoiko Printzeak bere zina egin du eta kutxa aukeratzera dator!
(Sartzen dira PRINTZEA, PORCIA eta laguntzaileak. Musikak jotzen du, kutxak agertzen dira.)
PORCIA: Ene printze ederra, hemen dituzu hiru kutxa. Zure aukeraketa egokia bada, zurea izango da nire eskua. Baina ez baduzu asmatzen… alde egin beharko duzu berehala.
PRINTZEA: Nik hiru promesa egin ditut:
    1. Ez dut sekula esango zein kutxa aukeratu dudan.
    2. Ez dut inoiz neska baten eskua berriro eskatuko.
    3. Eta, huts egiten badut, alde egingo dut, betiko.
PORCIA: Horiek dira jokoaren arauak. Eta denek bete behar dituzte.
PRINTZEA : (kutxei begira) Hona hemen: beruna, zilarra eta urrea.
Berunezko kutxak dio: «Dena arriskatu behar du hautatzen nauenak.»
Ez horixe! Zergatik arriskatuko dut dena... horren tristea eta itsusia den kutxa batengatik?
Urreak dio: «Nire hautatzaileak lortuko du denek desiratzen dutena.»
Umm… Hau jende xalo askok aukeratuko luke… baina ni ez naiz neurririk gabe ibiltzen.
Zilarrezkoak dio: «Nire hautatzaileak lortuko du merezi duena.»
Bai horixe! Hori gustatzen zait! Nik merezi dut Porcia bezalako dama bat! Jaio nintzen noble familia batean, ausarta naiz, itxura ona dut... eta gainera, benetan maite dut!
Beraz... aukeraketa egina dago! Zilarrezko kutxa!
PORCIA: Bai azkar erabaki duzun... baina ikus dezagun zer aurkitzen duzun barruan.
PRINTZEA : (kutxa irekitzen du) Zer da hau? Gutun bat!
«Zilarra zazpi aldiz urtu da, baina horrek ez du esan nahi beti egia gordetzen duenik. Zure ustez merezi zenuen sari bat... baina aurkitu duzun bakarra tentel baten aurpegia da. Askotan, kanpotik ederrak diren gauzak barrutik hutsalak dira. Agur, eta gogoan izan: ez da beti merezi duzuna lortzen duzuna.»
Ai ene! Nik uste nuen asmatuko nuela! Baina... aurpegi honekin alde egin behar dut. Agur, Porcia. Nire hitza beteko dut.
(Joaten da lotsatuta)
PORCIA: Beste batek ihes egiten du! txingarrak hartuta! Ergelak beti bere buruaz gehiegi fidatzen da.
NERISSA: Esaten du esaerak: "Zorte txarrak ergela aldarera edo urkamendira eramaten du!"
(Agertzen da CRIATUA korrika)
MORROIA: Andereñoa! Atearen aurrean gazte veneziar bat dago. Bere jaunaren izenean etorri da eta opari eder batzuk dakartza. Itxura zoragarria du... benetan, ematen du maitasunaren mezularia dela! Ez da horrelako goiz argitsu askotan ikusten!
PORCIA: Ez esan gehiago! Hainbeste goraipatzen baduzu... ez al izango da zure lehengusua edo? Goazen, Nerissa! Ikusi nahi dut nork ekarri duen mezu hori.
NERISSA : (irrifartsu) Uste dut Basanio dela... edo guztiz erratuta nago!
